M ba Soaamba, ne m ba Katre kibare.
M ba Soaamba, ne m ba Katr wa n zemsa taaba, n tuk bɛng pʋʋg ned kam fãa, n na n ko. La, sẽoog sẽn wa n ta, b fãa tɩ bʋdame, ne b zak rãmba. Bɛngã womb wakat sẽn wa n ta, m ba Katr rẽ wã, maana puud sõma, n dat n wome, n yɩɩd m ba Soaamb rẽndã. La m ba Soaamb sẽn yã rẽ, a talla sũ-kĩiri, ne m ba Katre, a bɛngã yĩnga. A kẽngame, n tɩ yã m ba Katre, n yeel-a : «Wa tɩ d kẽnge, n tɩ pãb d bɛnsã puudã n sʋʋge, rẽ, b womda saal-saala, bɛd-bɛda, wogd-wogdo.» La, a Katr sakame, tɩ b kẽnge, n tɩ pãb a rẽ wã puudã, n sʋʋge.
La daar ning b sẽn segd n tɩ pãbe, m ba a Soaamb bɛngã puudã n sʋʋge, m ba Soaamb yika yibeoog pĩndã, n kẽng n tɩ solg sorã noore, piding poore. M ba Katr sẽn wa n loogdẽ, m ba Soaamb yɩɩ purss… n yi, tɩ, m ba Katr yaeese, n lebg n zoe n kuili.
La, m ba Soaamb le yɩɩ tao-tao, n deng m ba Katr yiri. A Katr sẽn wa n ta n yã m ba Soaamb a zakẽ wã, a yeel-a lame : «Mam da rabda weoogẽ wã, tɩ bũmb tek n dig maam, tɩ tõnd mao ne taaba, t’a sã bĩndu.» La, m ba Soaamb yeelame, tɩ sã n yaa woto, a na n baoo tɩɩm, n were, n tɩ yuglg bĩndã, tɩ sẽn sã-a bĩndã, ki ». Tɩ, m ba Katr yeel-a : «Fo sã n na n tɩ yuglgi, bɩ f yuglg bilf-bilfu, tɩ tõnd fãa bĩndã kalma taaba.»
Zãag f meng ne sũ-kĩir soaba, n paam tɩ f paoong yalse, n fɩɩg n tall barka.