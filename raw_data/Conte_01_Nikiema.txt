Nin-kẽem a yembr kibare.
Nin-kẽem a yembr n wa n yik a zak pʋgẽ, n na n tɩ gõ weoogẽ. La, a bi-bilf a yembr yikame, t’a na n tũ-a lame. 
La, a ba wã tõdgame, t’a kõn tũ ye. Tɩ bõe? A paoodame, weoogã pʋg yaa gõose, koom kae me, n yũud ye. 
La, a biigã tõdgame, n tũ-a n looge.
B sẽn wa n ta we-raoogã pʋga, saag n kʋɩ, tɩ sebgã sɩng yikri. B zoe n tɩ kẽe tãng bokẽ, n na n sool saagã. 
Mik bokã yaa m ba Weoognaab roogo.
M ba Weoognaab sẽn wa n yi gõob n wa, a mikame t’a roogã pida ne rɩɩbo, t’a na n kɩdem ne sũ-noogo, n pʋd yɩɩll n yetẽ : 
«Roog vũuda, roog vũuda, roog vũud tɩ m meng be yɩng n daeeda». Tɩ biigã leok-a 
: «M pa sablem naaba, m pa zẽenem naaba, sã n pa beoogo, tõnd pa kuus ye.»
M ba Weoognaab sẽn wʋm dẽ, a kɩdmame, n zoe n maan wa kɩlomɛtr a yiibu. 
Wakat-kãnga, la biigã yeel a ba wã : «Yik tao-tao n dɩk yir sore». La nin-kẽemã yiime, t’a sũurã tar kiu, kiu, la a yetẽ : «Weoognaab ye n da seg maam sorã zug ye ». La, m ba Weoognaab lebg n waame, n le sɩng yɩɩl n yetẽ : «Roog vũuda, roog vũuda, roog vũud tɩ m meng be yɩng n gõodẽ.»
Tɩ biigã leok-a yasa : «M pa sablem naaba, m pa zẽenem naaba, sã n pa beoogo, tõnd pa kuus ye ».
Sũ-noogã yĩnga, a Weoognaab sɩnga kɩdengo, la zoees yasa, n na n gilme. 
Tɩ biigã tũnug m ba Weoognaab loogrã, n yi n dɩk sor n zoe n kuili. 
M ba Weoognaab sẽn wa n lebg n wa, a ra tẽedame t’a rɩɩbã ketame, t’a le sɩng yɩɩla, la ned ba a ye pa leokd-a ye. 
T’a kolg n na n lɩk n gese, la ned ba a ye ka be ye. T’a kẽng ka, n leb ka, a pa yãnd ned ye . 
La, a rɩka sorã, n na n bao rao wã ne a biigã. La, wakat-kãng tɩ b taa yiri.
Yaa woto, la biigã maan n fãag a ba wã, la a menga. Bɩ d ra kɩɩs d kambã noor wakat ning ye, d mi n kelgd-ba.