M ba Laabo kibare.
Daar a ye, m ba Soaamba, ne m ba Katre, wa n yii gõobo. La, fo sã n yã gɛla, n yet tɩ ad m gelle, f kiidame. La, a Katr ra ka mi ye. La, b gõobã pʋga, b tɩ yãa gɛla, tɩ m ba Katr yɩ tao-tao, n yeel tɩ, ad m gɛla, la, a rokame, n lʋɩ n ki, tɩ m ba Soaamb tebg-a n kuili.
Talla woto, hal tɩ wa gilg n ta m ba Laabo. B sẽn wa n tar gõob weoogã pʋga, m ba Soaamb wa n yeela m ba Laabo, t’a tees nug-goabga, tɩ yẽ tees nug-rɩtgo. La, a Laab sakame. Mik gɛl n da be be sẽnẽ. A sẽn wa n kẽn n ta gɛlã zĩigẽ wã, a sĩnda a noore, n kell n sãag n tɩ seg m ba Soaamba. La, m ba Soaamb gõdga ne a Laabo, n lebg n wa ta gɛlã zĩigẽ, n yeel-a : «Yeel tɩ ad m gɛ... T’a Laab yeele :  «Ad m gɛ...» Soaamb wa n baas n yeela m ba Laabo, t’a yeel tɩ : «Ad m gɛla.» La, sẽn yaa m ba Soaamb n deng yeelã yĩnga, a kiime, t’a Laab rɩk-a, n tɩ maneg n dʋge.
Rẽ wã, sɩlem-bag-bage, yaa sɩlem-kẽkdga.