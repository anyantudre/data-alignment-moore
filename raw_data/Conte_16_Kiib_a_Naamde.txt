Kɩɩb a Naamde kibare.
Rao a yembr n da tar a kamba a yiibu, la a yembrã ra yaa kɩɩba (bala, a ma wã ra kiime n bas-a), t’a yʋʋr la a Naamde. Kɩɩb a Naamd da tara zũur a nugẽ. La, b yiibã sã n yi n dabd kʋɩlga, sakã nebã fãa yetame, t'a Naamd zũurã be neere. La b sã n wa lebg n kuili, a yembrã yeta a ba wã, t’a pidg a Naamd zũurã, n kõ yẽ. La, a pʋda yɩɩlle: «Pagbã loogda, a Naamd zũurã be neere, raopã zãnga, a Naamd zũurã be neere.»
La, a ba wã sɩd wa makame, n kong n deeg zũurã n kõ-a. B sẽn le yi, n dabd kʋɩlg yasa, nebã yetame, tɩ kɩɩb a Naamd be neere. B sẽn lebg n kuili, a yembrã le yeela a ba wã, t’a kʋ a Naamde, bala, nebã fãa yetame, t’a Naamd be neere. A ba wã sɩd makame n konge, n ya n kʋ a Naamd n mum-a. La, ne rẽ fãa, nebã fãa sã n loogdẽ, b yetame, tɩ biigã yaoogã be neere. Biigã le yeelame, t’a ba wã kõdg yaoogã tomã, n fãeege, tɩ nebã bas b goamã. La, a ba wã sɩd kõdga kabrã tomã n lobe. La, saag sẽn wa n ni, tɩ koomã zoe n kẽ bokã n pidi, sakã pagbã ne rapã sã n loogdẽ, b yetame, tɩ kabrã koom be neere.
Biigã gom-toogã yĩng kɩtame, tɩ ba wã ne biigã, naag taab n kẽ, n na n kõdg koomã, la, b sẽn kẽ wã, b yiibã fãa paa be n ki.
Bi-kaseng segdame, n tall bi-kaseng yam.