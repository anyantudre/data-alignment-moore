Arzẽk soab a ye kibare.
Arzɛk soab n da be tẽng a yembr pʋgẽ, n tar pagb la kamb wʋsgo. A rũm-bãoonegã pa tõe n sõd n sa ye : Niisi, piisi, bʋʋse, noos la kĩini. La ne rẽ fãa, a ra koosda gʋʋr la taba.
La, ra yaa ned me, sẽn dɩk ligdi, tɩ lebg a Wẽnnaam. Ned sã n da a bũmbu, t’a ligd pa a nengẽ, a soab pa tõe n le paam ligd-kãng ye. Fo sã n pa tar ligd me, f ka tõe n paam bũmb a nengẽ ye. Ned bʋʋg bɩ a pesg sã n lʋɩ a rũmsã sʋka, a ka le yit ye; yẽ n na n soog-a. La, sãan sã n wa sig-a, yaa rũng ning a sẽn ka so wã, la a na n yõk n kʋ n moneg sãanã, sẽn na yɩl, tɩ sãanã sũur yɩ noogo, t’a ning-a barka. Bala, nebã yetame, tɩ f sã n maan sãan yel-sõmde, a wat n leba f menga, wall f kamba.
La nin-kãngã ra yĩmame, tɩ yẽ sẽn wẽgd nebã, tõe n leba a menga, tɩ b ka gomd a kambã ye. La, sẽn ya yell n tɩ yɩɩda, yaa tɩ f tɩɩm ka tõe-a ye. Fo ka tõe me, n bool-a bʋʋd ye, tɩ bala, a tara tõogo, hal tɩ tẽngã nebã fãa wa gomd a yelle.
La sẽn wa n beẽ n beẽ, Wẽnnaam nin-sõng a ye, n da bʋʋg ne pesg n na n gʋʋle. Tɩ bʋʋgã tõsga a wĩirã, n kẽng n tɩ lagem a rũmsã. Tɩ nin-sõngã yet t’a na n gome, tɩ tẽngã nebã yeel-a, t’a pĩnd n sĩnd a noorã, tɩ arzɛkã soaba ka nin-sõng ye. La ne rẽ fãa, rao wã kell n talla raoodo, n kẽng n tɩ yãnd arzɛkã soaba n yeel-a : «Mam daa bʋʋg n loe n na n gʋʋle, t’a tõsg a wĩirã n wa naag yãmb rũmsã. Ad-a sẽn gãe, m bõos n yõk-a ». Tɩ arzɛkã soab leok-a : «Yaa ziri, bʋ-kãngã roga ka n bɩ ka , yaa mam bʋʋga; da bao m noor yibeoogã ye». La, bʋʋgã soab sẽn mi a yellã yĩnga, a ka bao n na n bʋ ne-a ye. A yeela arzɛkã soab bala : «Wẽnnaam yaa m kaset soaba. Foom, la m kaset a yiib-n-soaba. Sã n mikame, tɩ bʋʋgã yaa mam dẽnda, ka ne vẽere, d na gese. Fo rũmsã fãa na sa, n bas-fo ».
Sɩd me, sẽoogã sẽn wa n ta, saag n tãs a rũmsã n kʋ n kell rũms piiga. Dẽ poore, we-baas n wa n yõg a rũmsã fãa, n wãb n kell rao wã bʋʋg bala.
Rẽ wã, Wẽnnaam deegda ka-pãng soab zĩig n zabe.