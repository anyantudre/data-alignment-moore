M ba Soaamb ne m ba Kãoongo.
We-rũmsã fãa, wa n tigma taaba, n yiis noor n yeele : «Ned ning fãa sẽn wɩd a to, bɩ weeogã kʋ-a.» La, b yãka m ba Soaamba, t’a lʋɩ b taoore, n gese, tɩ rũmsã fãa tũ noorã.
Dẽ poore, m ba Soaamb baoo ki ne bʋdb koore, n tɩ be sor noor pĩig zugu, n bʋtẽ. La, we-rũng fãa sẽn loogd n pʋʋs m ba Soaamba, a yet-a lame : «Mam me, wa n maanda bilf-bilf ka, n gũud saaga.» La, a soab sã n ta taoore, a yetame : «Yaa tɩ d ra wɩd d taaba yĩnga, la a maand woto bɩ, sã n ka rẽ, ãnda n tõe n bʋd pĩig zug n paam ki ?» A soab sã n yeel woto, a rokdame n lʋɩ n ki, tɩ m ba Soaamb kẽng n tɩ rɩk-a, n kuil n tɩ maneg n rɩ ne a paga.
Sẽn beẽ n beẽ, m ba Kãoong wa n wʋma kibarã, t’a bao kaam ne rʋko, n tʋk n dɩk sore, n teesd m ba Soaamb sẽn beẽ wã sẽnẽ. A sẽn wa n ta m ba Soaamb zĩigẽ wã, a pʋʋs-a lame. M ba Soaamb sok-a lame: «Yaa noog ne rʋko?» La, m ba Kãoong leok-a lame : «Mam tʋka kaam ne rʋko, n dabd n na n tɩ pãnem m zugu. Tɩ m ba Soaamb yeel-a, tɩ, Wẽnd na sik laafɩ. T’a Kãoong le rɩk sore.
La, a sẽn wa n zãage, m ba Soaamb roogame, n yals n yeele : «Way ! B sẽn yeel tɩ d ra wɩd taab yĩng bɩ, sã n ka rẽ, zu-koeemdã, fo zoobdã bee yɛ, sẽn pãnemde?» M ba Soaamb me rokame, n lʋɩ n ki, t’a Kãoong lebg n wa rɩk-a.
Rẽ wã, yam yɩɩd m zoa sãamda zoodo.