M ba Soaamb ne m ba Katre kibare.
M ba Soaamba, ne m ba Katr wa n yii gõobo. La, m ba Soaamb ra reng n baoo ka-zẽeg zug n ning a waoog pʋga. B sẽn wa n tar kẽna, b tɩ yãa bõnyẽeg kamb a yiibu, n dɩk-ba n sui b waoos pʋsẽ.
La, m ba Soaamb yeela a Katre : «D kao bõnyẽegã kamb zutu». La, Katr sɩd yɩɩ tao-tao, n kaoog a rẽ wã zugu. La, m ba Soaamb tʋmame, n kaoog ka-zẽegã zugu tɩ sak põra, tɩ m ba Katr tẽ, tɩ yaa sɩda. B wa n kẽname, n tɩ seg m ba Bõnyẽega, t’a sok-ba : «Yãmb ka yã mam kambã?» Tɩ m ba Soaamb leok-a : «D yã-b lame ». T’a bõnyẽeg yeel-ba : «Wa-y ne-ba! ». Tɩ m ba Soaamb yɩ tao-tao, n wõog a rẽndã n kõ. «La foom»? T’a Katr wõog a rẽ wã n mik t’a kiime. La, a yɩɩ tao-tao n yeele : «A laada, a laada ». T’a bõnyẽeg be m ba a Katr rigbu. Tɩ m ba Soaamb lamsd n pʋgda. La, a Katr wa n zoe, n tɩ kẽe yaoor bokẽ. T’a bõnyẽeg ne a Soaamb na n tu bokã. B sẽn wa n tar bokã tuubu, n wa kolg m ba Katre, b baoo yamsem ne tɩpare, n to, n puus a Katr bokã pʋga. La, m ba Katr me, zĩnda boka pʋga, n kok n lebs n puus-ba. T’a bõnyẽeg kok n lembe, n bas n yeel m ba Soaamba : «Ad Katrã fulfuldã noomame dɛ»! Tɩ m ba Soaamb leok-a : «Bas rẽ, a sãoorã noom n yɩɩda».
Rẽ wã, bɩ gũus-y, tɩ nina manesem, yaa tudgr manesem, sẽn na bao yell n dogl yãmba.