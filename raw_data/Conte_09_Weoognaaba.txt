M ba Soaamba, ne m ba Katre, ne m ba Weoognaaba kibare.
M ba Soaamba, m ba Katre, ne m ba Weoognaaba, naaga taaba, n ko ki, n ning baoor tɩ pidi. La ned kam fãa, sẽn wa n na n leb a yiri, b kõo taab sɛka, n na n lebg n wa pʋɩ ki wã.
La, m ba Soaamb lebgame, n wa kẽ baoorã pʋgẽ, n dɩ ki wã, n kell kɩdga. La, sɛkã daar sẽn wa n ta, b fãa sɩd waame, n na n pʋɩ ki wã. La, b sẽn lɩk baoorã pʋga, b mikame, tɩ ki wã kella kɩdga. Tɩ b sok ned fãa, n na n bãnge, ãnda n dɩ ki wã. La, b soka m ba Katre : «Yaa foom, n dɩ ki wã bɩ?» La, m ba Katr leokame : «Ayoo ! Mam sẽn yi ka, badaarã, mam kẽnga keedẽ, n yi keedẽ, n kẽng yõobẽ, n yi yõobẽ, n kẽng bʋdbẽ, n yi bʋdbẽ, n kẽng koobẽ, n yi koobẽ, n kẽng bɛng rɩgsgo, n yi bɛng rɩgsgo, n kẽng kẽebgẽ, n yi kẽebgẽ, n kẽng tigsgẽ, n yi tigsgẽ, n kẽng rɩɩbẽ. Mam sẽn nan wat la woto ». La, b soka m ba Soaamba, ne m ba Weoognaaba, tɩ bãmb me leoke, wa, m ba Katr sẽn leokã. La, b sẽn na n maan bũmb ning marsã, n bãng ned ning sẽn dɩ-a ki wã, b rɩka ka-kellã, n pãb n yelge, n maan zom-pãrga, n ning wamd pʋgẽ, n dɩk n doglg nobg wɛɛsẽ n yaool yeel ned fãa, t’a yɩk n zʋʋg zomã ne wamdã. La, a Katr ne, a Weoognaab tõog n yɩkame, n zʋʋg wamdã ne zomã, tɩ bũmb ka maan ye. La, m ba Soaamb sã n mak t’a na n yɩk fãa, a ka tõe ye, t’a yetẽ : «Yaa fũugã n liib maam». T’a yãk fũugã, n dɩglge, n le mak t’a na n yɩke, n ka tõog ye, n le yeele : «Yaa mam puglã n liib maam».
B fãa wa n bãnga vẽeneg pay, marsã, tɩ yaa m ba Soaamba, n dɩ ki wã. Tɩ b na n dig-a. B sẽn tar a rigbã, b wa tɩ n yãa nob-miidu, la, m ba Soaamb yɩɩ tao-tao, n yeel-ba : «Yãmb basa rɩɩbo, n digd maam zaalem ». Tɩ b fãa naag taaba, n sok-a : «Rɩɩbã bɛ ?» Tɩ m ba Soaamb yeele : «Ad nob-miidu ». La, b fãa kẽe nob-miidã wãbre, n bas tɩ m ba Soaamb zoe n solge.
Rẽ wã, sɩlem-wẽng soab sã n be sull pʋgẽ, sullã neb raabo, ka baasd neer ye. Rẽnd tɩ b mao t’a soab toeem zʋgo.