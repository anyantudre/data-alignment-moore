M ba Soaamb ne m ba Katre kibare.
M ba Soaamb da mi n kẽnd n tãooda ware, ne m ba Wobgo. La wakat fãa, a Soaamb basdame, tɩ m ba Wobg kʋʋd-a. Bala, a Wobg sã n kʋ-a, a laadame, n bas a yẽdgã tɩ yaage, tɩ m ba Soaamb kẽedẽ, n tõsda a nemdã n kuiis ne, tɩ kõt a pagã, t’a rʋgd tɩ b wãbdẽ.
Daar a ye, m ba Katr pagã, wa n na n moka bugum, a Soaamb zakẽ wã, tɩ b yãk nemdã n kõ-a. La, m ba Katr pagã kẽname, n ta sorã zugu, n wãb nemdã fãa la a rʋʋd rʋʋd-koom, n kiis bugmã, n lebg n wa n na n mok bugmã yasa. La, b sã n kõ-a, a sã n le ta sorẽ wã, a wãbda nemdã yasa, la, a rʋʋd n kiis bugmã n lebg n wa. A sẽn wa wãb n tɩg marsã, la, a yaool n na n zã nemdã, n kuil n tɩ kõ a sɩda. M ba Katr me, sẽn lemb n mik tɩ ya noogã, a maka gõeem n kong n yik n sok a pagã: «Ãnd n kõ foo nemdã?» La pagã yeelame, tɩ yaa m ba Soaamba. M ba Katr sãda yibeoog pĩnda, n tɩ sok m ba Soaamba : «Fo maanda wãn-wãn to-to, n paamd nemdã wʋsg woto, n wãbd tɩ sekd-fo, la f tõe n yãk n kõ f taaba?» Tɩ m ba Soaamb yeel-a : «Kuil la f wa beoogo, tɩ d kẽng n tɩ bao».
Katr sãda yibeoog pĩnda, n wa nek m ba a Soaamba, tɩ b na n kẽng n tɩ tão ware, ne m ba Wobgo. La, m ba Soaamb sẽn le wa n ta, a sɩd basda a meng wakat fãa, tɩ m ba Wogb tãood warã, n kʋʋd-a. La, b sẽn tar tãoob n tar tãoobo, m ba Soaamb le wa n bas a menga, tɩ m ba Wobg kʋ-a, n bas n la, n yaag a yẽdgã woo…! T’a Soaamb ne a Katr yɩk n kẽ. La, m ba Soaamb yeela m ba Katre : «Da tõsg sũurã kaamã ye. Da mak n sɩɩs yamã me ye ». B sẽn wa n tar nemdã wõrsgo, m ba a Katr zoe-bõn soabã, kẽngame n tɩ wõrg sũurã, tɩ m ba Wobg ki, t’a yẽdgã page. B sẽn ka le tõe n yi wã yĩnga, m ba Soaamb kẽe pʋ-bilã pʋgẽ n solge. M ba Katr me, kẽe pʋ-bedrã pʋgẽ n solge.
La we-gõodb n wa n yã a Wobg sẽn n ki n dɩga, tɩ b vu-a n kẽes tɩɩg maasem tẽngre, n na n pase. B sẽn wa n pas-a n sa, b kõo biig pʋ-bilã, t’a tɩ lob bok pʋga. Biigã sɩd rɩka pʋʋrã, n na n tɩ lobe. A sẽn wa n kolg bokã, la, m ba Soaamb sẽn da be pʋ-bilã pʋgẽ wã, yeel-a : «Da lob yambẽ n ka ye, sãag n kẽng taoore». Tɩ biigã loog n dabd taoore, n na n tɩ lob-a begdẽ. T’a le yeel-a : «Sãag taoor yasa». Tɩ biigã sɩd be ne-a taoor sãagre, n tɩ ta zĩ-peel pʋgẽ, n fãeeg-a be. La, m ba Soaamb yɩɩ tao-tao n pãrg pʋ-bilã n yi purss…n lebg n wa ta, n yeele : «Yãmb ka ne pʋ-bedrã ? Ned kam fãa rɩk raoogo, n wa wẽ-a, tɩ d ges bõe n be be ». La ned kam fãa sɩd baoo raoog n wa. La, m ba Soaamb kõo noore, tɩ b naag taab n wẽ pʋʋrã. La, m ba Katr zĩnda pʋgẽ wã, n kelem wii…! La, a kiime. B yaool n pãrga pʋʋrã, n dɩk a Katr n maneg n paas a wobg nemdã, n pas n pʋɩ taaba, n kuil n tɩ rʋge.
Rẽ yĩnga, ka f nin sẽn ne fãa, la f rɩt ye. D mi n deeg saglse.